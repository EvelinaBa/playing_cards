# Kortų žaidimas “Karas”
Taisyklės:
Kortų skaičius gali būti bet koks, tik svarbu, kad dalintųsi iš žaidėjų skaičiaus. Kuo mažesniu kortų skaičiumi pradėsite žaidimą, tuo trumpiau jis truks. Kortų rangų eilė tokia: dviakė, triakė, keturakė, penkakė, šešakė, septynakė, aštuonakė, devynakė, dešimtakė, bartukas, dama, karalius, tūzas, džokeris. Nei spalva, nei rūšis šiame žaidime neturi skirtumo.

Pasiruošimas:
Dalintojas padalija kiekvienam žaidėjui po vienodą skaičių kortų. Žaidėjai, nežiūrėję į gautas kortas, padeda jas užverstas šalia savęs ant stalo krūvele.

Pradžia:
Žaidėjas, išdalijęs kortas, paima viršutinę kortą iš savo krūvelės ir padeda ją atverstą ant stalo. Kiti žaidėjai paima taip pat viršutinę kortą nuo savo krūvelių ir padeda šalia pirmo žaidėjo padėtos kortos. Tas, kurio padėtos kortos rangas didžiausias, pasiima visas kortas ir deda jas šalia savęs užverstas į kitą krūvelę.

# Karas
Dviejų žaidėjų žaidime:
Jei abi padėtos kortos vienodo rango, tada vyksta karas: abu žaidėjai ant savo padėtų kortų padeda po vieną užverstą ir vieną atverstą kortą, kurias paima iš savo dar nepaliestų kortų krūvelės. Didesnio rango atverstą kortą padėjęs žaidėjas paima visas kare dalyvavusias kortas (taip pat ir užverstas). Jei viršutinės kortos vis tiek vienodo rango – pradedamas kitas karas.

Daugiau nei 2 žaidėjų žaidime:
Yra daug variantų, pavyzdžiui:

Karas vyksta tik tarp žaidėjų, kurių kortos rangas didžiausias:
Laimi vienas iš kare dalyvavusių žaidėjų ir pasiima visų žaidėjų padėtas kortas.
Kai baigia kariauti kariaujantys žaidėjai, laimėtoju tampa didžiausio rango kortą ant stalo padėjęs žaidėjas.
Karas vyksta tarp bet kurių žaidėjų, kurių padėtos kortos vienodo rango, laimėtojas nustatomas vienu iš aukščiau minėtų metodų.
Karas vyksta tokiu pat būdu kaip ir dviejų žaidėjų žaidime.

Krūvelės:
Kai kuriam nors žaidėjui baigiasi kortos, iš krūvelės, jis turi paimti nukariautų kortų krūvelę, ją gerai išmaišyti (galimi taisyklių variantai neleidžiantys maišyti) ir padėti į buvusią imamų kortų vietą. Vėliau nukariautos kortos dedamos į buvusią nukariautų kortų vietą.

Laimėjimas:
Žaidimą laimi žaidėjas, likęs su visomis žaidime dalyvavusiomis kortomis.
